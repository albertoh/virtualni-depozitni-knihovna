Projekt:
# Vytvoření kooperativního systému pro pro budování a správu novodobých konzervačních knižních sbírek v české republice a vývoj potřebných nástrojů #

Systém VDK je ve vývoji. Informace budou publikovány po předání systému do pilotního provozu během roku 2013.

Cílem projektu, na němž se podílí Národní knihovna České republiky, Moravská zemská knihovna v Brně, Vědecká knihovna v Olomouci a společnost INCAD, je vytvoření kooperativního systému pro budování a správu konzervačních sbírek, který se uplatní pro uchování kulturního dědictví v oblasti knižní kultury. Toto uchování plně závisí na konzervačních sbírkách budovaných výše zmíněnými institucemi. Vzhledem k historii povinných výtisků i nevázanosti na právo trvalého uchování nejsou uvedené konzervační sbírky celistvé a kompletní. O uspokojivé úplnosti můžeme hovořit teprve v období od konce druhé světové války, 19. století a 1. pol. 20. století však tuto úplnost postrádají.

Doplňování konzervačních sbírek se děje především ze seznamů vyřazovaných knih jiných veřejných knihoven, které mají povinnost knihy nabízet. Systém nabízení je ovšem v současné době velice roztříštěný a neefektivní, základním problémem je především velké množství seznamů, které se z personálních důvodů nemohou stihnout prověřit. V současnosti tedy chybí nástroj umožňující automatizovanou práci s daty. Využívání systémů pro bibliografickou kontrolu české národní produkce je omezeno velkou mírou duplicitních záznamů, chybějícími informacemi (př. fyzický stav dokumentů) atd.

Jádrem projektu je vytvoření aplikace, která bude zajišťovat následující funkce:

- kontrolu výskytu počtu exemplářů v knihovnách s konzervační povinností
- systém Virtuální depozitní knihovny, evidující exempláře v rezervních fondech
- automatizovaný nabídkový a poptávkový systém


Výsledkem budou také certifikované metodiky pro průzkum novodobých fondů, pro stanovení počtu exemplářů garantující dochování dokumentu a pro budování a uchování konzervačních sbírek.



Posláním projektu je minimalizovat škody na knižním dědictví a zvýšit efektivitu doplňování konzervačních sbírek vytvořením uceleného funkčního systému.

informace na stránkách Národní knihovny:
http://www.nkp.cz/o-knihovne/projekty-a-programy/vyzkum-a-vyvoj-naki/virtualni-depozitni-knihovna
prezentace k projektu:
http://www.nkp.cz/o-knihovne/projekty-a-programy/vyzkum-a-vyvoj-naki/virtualni-depozitni-knihovna/prezentace-projektu

Jednotlivé činnosti v projektu:

Vývoj aplikace VDK

Cílem aplikace Virtuální depozitní knihovna (dále VDK) je umožnit konzervačním knihovnám zautomatizovat procesy jako jsou například zjišťování počtu dochovaných exemplářů v systému vybraných knihoven, automatizované zpracování nabídkových seznamů knih vyřazovaných veřejnými knihovnami, doplňování konzervačních sbírek pomocí automatizovaného vyhledávání titulů v bázi atd.

Vývoj aplikace navazuje na předcházející výzkumné aktivity, zejména vývoj nástroje PROKOP, který zajišťuje harvesty velkých objemů katalogizačních záznamů napříč knihovními katalogy a bázemi. Hromadné operace s daty usnadňuje číslo České národní bibliografie, které je jedinečným identifikátorem fyzického dokumentu.

V aplikaci se shromažďují harvestované bibliografické záznamy z katalogů jednotlivých knihoven, data o uživatelích systému a participujících orgranizacích. Vyhledávácí prostředí naopak umožňuje hledat a analyzovat stavy záznamů napříč katalogy zúčastněných organizací.

Průzkum novodobých fondů

Součástí projektu je rozsáhlý průzkum fondů ve všech třech zúčastněných knihovnách, který navazuje na průzkum novodobých fondů v rámci institucionálního výzkumu Národní knihovny probíhající od konce roku 2010. V roce 2012 bylo v rámci Virtuální depozitní knihovny zpracováno téměř 7 tisíc knih. Průzkum fondů je náročný na čas a především na materiální zázemí, v rámci finančního rozpočtu projektu tak byly pořízeny pH metry, digitální fotoaparáty a další nástroje k vytvoření plně vybavených pracovišť.

Vzhledem k potřebě jednotného vyhodnocení získaných údajů probíhá průzkum fondů v rámci aplikace na základě stanovených kritérií a přesně definované terminologie. Jsou získávány informace o konkrétních typech fondu (monografie, hudebniny, periodika), typech vazby, papíru, tisku, zachycují se různé druhy poškození titulu na všech jeho částech (desky, vazba, přílohy), rozlišuje se poškození chemické, mechanické a biologické, měří se vybrané parametry (např. hodnota pH) a konkretizuje se případná neúplnost exempláře. Do aplikace je vložena i obrazová dokumentace stavu daného titulu. Z podrobného zaznamenání fyzického stavu knih bude možné vyhodnocení typů poškození, diagnostika příčin i návrhy možných řešení – restaurátorských zásahů, uložení v ochranných obalech z archivní lepenky, odkyselování, případně reformátování. Výsledky této činnosti tak přinesou další důležité poznatky k uchování konzervačních sbírek.

Zpracovávání rezervních fondů

Zpracování rezervních fondů probíhá současně v Národní knihovně ČR a ve Vědecké knihovně v Olomouci.


Národní knihovna disponuje rozsáhlým rezervním fondem, který je z velké části umístěn v externím depozitáři v Neratovicích. Tento fond dosud zůstával nezkatalogizován a v rámci projektu probíhá od června roku 2012 jeho zpracování, jenž je stěžejní pro další využití fondu. Pracovníci do konce října roku 2013 zpracovali 156 tisíc jednotek. Díky této činnosti došlo zatím k významnému obohacení vlastního Národního konzervačního fondu (NKF) NK ČR. 586 knih bylo doplněno jako náhrada zrát a dalších 1220 titulů nebylo v NKF vůbec zastoupeno. Rezervní fond je zároveň bohatým zdrojem publikací pro Slovanskou knihovnu, protože se v něm nachází řada slovanských, především ruskojazyčných, titulů.

Tento rezervní fond tvoří základ pro vybudování budoucí depozitní knihovny. Už nyní intenzivně pracujeme na jeho doplňování. NK ČR navázala spolupráci s několika dalšími institucemi při vyřazování publikací, které následně přijímá. Současně vyhodnocujeme prozatím ručně nabídkové seznamy a komunikujeme i se soukromými osobami, které chtějí do knihovny darovat své knihy.

Certifikované metodiky

V rámci projektu vznikají 3 certifikované metodiky: 1. Metodika budování, uchování a správy konzervačních knižních sbírek 2. Metodika průzkumu novodobých fondů 3. Metodika pro výpočet optimálního počtu exemplářů uchovávaných v systému konzervačních knihoven
více: http://www.nkp.cz/o-knihovne/projekty-a-programy/vyzkum-a-vyvoj-naki/virtualni-depozitni-knihovna/jednotlive-cinnosti-v-projektu-vdk/certifikovane-metodiky